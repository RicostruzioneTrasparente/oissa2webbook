![immagine_03_0](./resources/03_0.png)

# 3. Sospensione tasse e tributi

A cura di Luca Brigida.

Oltre all'intervento sui mutui, sono state previste delle sospensioni anche su molti tributi e imposte che il cittadino interessato dagli eventi sismici potrà non corrispondere temporaneamente allo Stato.
Per cominciare:

* Non formano base imponibile ai fini della determinazione dell'IRPEF e dell'IRAP i contributi, gli indennizzi e i risarcimenti di qualsiasi natura connessi con il sisma.
* Non si applicano le sanzioni amministrative per i lavoratori autonomi e i datori di lavoro per il ritardo nelle comunicazioni di assunzione, cessazione e variazione del rapporto di lavoro.
* L'art.1218 del Codice Civile prevede che il debitore che non adempia o ritardi la sua prestazione sia tenuto al risarcimento del danno:
questo a meno che non dimostri che l'inadempimento o il ritardo sia dovuto a causa a lui non imputabile (caso fortuito o forza maggiore), e certamente il sisma viene riconosciuto come causa di forza maggiore, anche per gli adempimenti bancari.


## MUTUI

I soggetti cha hanno intestato un mutuo sulla prima casa distrutta o
inagibile, o **su edifici in cui si svolge la loro attività commerciale **ed economica comunque danneggiati, possono chiedere alla propria banca la **sospensione del pagamento delle rate**.
Possono scegliere se sospendere **solo la quota capitale** (ossia la parte della somma prestata dalla banca) **o l'intera rata**, comprensiva degli interessi che però continueranno a maturare.

Il pagamento delle rate può essere sospeso finchè l'edificio non sia ricostruito o dichiarato nuovamente agibile: per la richiesta di sospensione ci si dovrà rivolgere al servizio clienti della propria banca presentando un'autocertificazione del danno subito.
**Le banche devono informare i soggetti interessati pubblicando un avviso presso le proprie sedi** o sito internet: se non lo pubblicano, decorreranno comunque i termini di sospensioni qui sotto indicati, 
senza alcuna spesa per il mutuatario.

I termini sono:

**31 DICEMBRE 2018** Per prima casa e attività commerciale e economica.

**31 DICEMBRE 2020** Per prima casa e attività commerciale e economica in “zona rossa”.

Ci si chiede però cosa possa avvenire nel caso in cui fosse revocata l'ordinanza di sgombero e di delimitazione della "zona rossa": i termini qui previsti decadrebbero? Riteniamo che anche nel caso di rimozione della "zona rossa" debba esser fatto salvo il termine del 31/12/2020 a tutela dell'affidamento del privato.

## ACQUA, LUCE, GAS, ASSICURAZIONI E TELEFONIA

Nei settori dell'energia elettrica, dell'acqua, del gas, delle assicurazioni e della telefonia, saranno sospesi i termini di pagamento delle fatture emesse e da emettere a partire dal 24 agosto 2016, per i Comuni coinvolti dal primo evento sismico ovvero dal 26 ottobre 2016 per i Comuni coinvolti dal secondo evento sismico.
La sospensione dal pagamento avrà luogo fino al **31 maggio 2018**: non è previsto il rimborso delle somme già versate e saranno rese disponibili le informazioni sulle **rateizzazioni della spesa, le quali saranno distribuite su un periodo minimo di 36 mesi**.

## ALTRE TASSE E IMPOSTE

* **IMU e TASI**
Fino alla ricostruzione o agibilità dei fabbricati distrutti, inagibili o sgomberati, non si deve pagare l'IMU e la TASI.
Il termine massimo di tale sospensione è il 31 dicembre 2020.

* **Imposte di successione, ipotecarie e catastali,
imposte di bollo e di registro**
Non vi è il pagamento di tali imposte e bolli, riferito ad immobili
demoliti o inagibili, mentre viene riconosciuto nel caso di immobili
già ricostruiti o riparati, in tutto o in parte.
**E' previsto il rimborso delle somme per chi abbia già pagato**.
Nel caso di successione, la sospensione è prevista per le persone fisiche che alla data del sisma erano proprietarie o titolari di diritti reali di godimento di immobili presenti nel cratere o se esterni al cratere, legati agli eventi sismici da un nesso di causalità.

* **Imposta di bollo e di registro per istanze, contratti e documenti presentati alla pubblica amministrazione**
Tale sospensione sarà valida fino al **31 dicembre 2018**, ma non è previsto il rimborso per chi abbia già effettuato tali pagamenti.

* **Addizionale del 20% del tributo di conferimento dei rifiuti in discarica**
Tali pagamenti sono esentati ai cittadini terremotati fino al **31 dicembre 2018**.

* **Cartelle esattoriali**
Gli enti preposti alla riscossione possono inviare le cartelle esattoriali a partire dal 1 giugno 2018.

Per i **contributi previdenziali, assistenziali e i premi per le assicurazioni obbligatorie**, i versamenti e gli adempimenti già precedentemente sospesi devono essere effettuati entro il 31 maggio 2018, senza l'applicazione di sanzioni, interessi o altre spese. Può essere prevista una rateizzazione fino ad un massimo di 24 rate mensili di pari importo con decorrenza dal mese di maggio 2018.

**E' possibile effettuare una richiesta di finanziamento assistito dalla garanzia dello Stato**, fermo restando l'obbligo di versamento dei tributi oggetto di sospensione e dei tributi dovuti dal 1/12/2017 al 31/12/2017 entro il 16 dicembre 2017: i titolari del reddito d'impresa e del reddito di lavoro autonomo, nonché gli esercenti di attività agricole, possono richiedere tale finanziamento ai soggetti finanziari autorizzati (banche, istituti di credito, ecc..) che è erogato il 30/11/2017.
I rapporti degli enti finanziari con i cittadini sono regolati da una **Convenzione tra la Cassa Depositi e Prestiti s.p.a. e l'Associazione Bancaria Italiana** (che prevede un **limite massimo di 380 milioni di euro**).
Per i tributi dovuti dal 1/1/2018 al 31/12/2018 è previsto un versamento in un'unica soluzione da effettuare entro il 16 dicembre 2018: i soggetti 
sopra indicati potranno accedere allo stesso tipo di finanziamento che
sarà erogato il 30/11/2018.

**Non sono state previste, alla data di scrittura di questo Vademecum, ulteriori proroghe ai termini di sospensione nelle seguenti materie**:

* Contributi annuali che le imprese devono versare alle camere di commercio

* Termini per la notificazione delle cartelle di pagamento e la riscossione delle somme delle imposte IRPEF, IRAP e IVA

* Le attività esecutive da parte di Agenzia delle Entrate- Riscossione,
ex Equitalia

* Contributi consortili di bonifica, esclusi quelli per il servizio irriguo

* Esecuzione dei provvedimenti di rilascio per finita locazione
Pagamenti dei canoni di concessione o locazione di edifici pubblici

* Sanzioni amministrative per le imprese che sono in ritardo con l'iscrizione alla camera di commercio, le denunce REA e il modello unico di dichiarazione (MUD) in materia ambientale, sanitaria e di sicurezza pubblica.

* Rate relative alle provvidenze per lo sviluppo della proprietà coltivatrice

* Pagamento delle prestazioni veterinarie del Servizio Sanitario Nazionale.

* Termini per gli adempimenti verso la Pubblica Amministrazione e
degli adempimenti a carico dei professionisti consulenti e centri di
assistenza fiscale.

* Adempimenti relativi alle scadenze per la registrazione e identificazione degli animali 

* Processi giudiziari (civili, amministrativi, penali e di altre giurisdizioni speciali).